---
layout: post
title: 梦游天姥吟留别
subtitle: —— 李白
date: 2018-01-10
author: HL
header-img: img/postbg-9-22.png
catalog: true
tags:
      - 诗歌
      - 李白
---

<h4>梦游天姥吟留别</h4>
<br>

海客谈瀛洲，烟涛微茫信难求；

越人语天姥，云霞明灭或可睹。

天姥连天向天横，势拔五岳掩赤城。

天台四万八千丈，对此欲倒东南倾。

我欲因之梦吴越，一夜飞度镜湖月。

湖月照我影，送我至剡溪。

谢公宿处今尚在，渌水荡漾清猿啼。

脚著谢公屐，身登青云梯。

半壁见海日，空中闻天鸡。

千岩万转路不定，迷花倚石忽已暝。

熊咆龙吟殷岩泉，栗深林兮惊层巅。

云青青兮欲雨，水澹澹兮生烟。

列缺霹雳，丘峦崩摧。

洞天石扉，訇然中开。

青冥浩荡不见底，日月照耀金银台。

霓为衣兮风为马，云之君兮纷纷而来下。

虎鼓瑟兮鸾回车，仙之人兮列如麻。

忽魂悸以魄动，恍惊起而长嗟。

惟觉时之枕席，失向来之烟霞。

世间行乐亦如此，古来万事东流水。

别君去兮何时还？且放白鹿青崖间。须行即骑访名山。

安能摧眉折腰事权贵，使我不得开心颜？！


<br>
<br>
&nbsp;&nbsp;&nbsp;&nbsp;如果，想全面进行赏析，可点这里《<a href="https://baike.baidu.com/item/%E6%A2%A6%E6%B8%B8%E5%A4%A9%E5%A7%A5%E5%90%9F%E7%95%99%E5%88%AB/2805986?fr=aladdin" target="_blank">梦游天姥吟留别</a>》。